# -*- mode: mandoku-view; -*-
#+TITLE: 敬軒文集
#+DATE: 2015-08-25 00:19:48.870911
#+PROPERTY: ID KR4e0100
#+PROPERTY: BASEEDITION WYG    
#+PROPERTY: JUAN 卷九
<pb:KR4e0100_WYG_009-1a>¶
欽定四庫全書¶
　敬軒文集巻九¶
　　　　　　　　　　　　　眀　薛瑄　撰¶
　　律詩¶
　　　夏日簡焦羅陳張四侍御¶
長夏飛霜几硯清公餘景物稱詩情絲絲緑栁迎風細¶
灼灼紅葵向日傾憲度已應昭典則官僚况復盛才英¶
運開五百時難遇願竭忠忱答聖眀¶
<pb:KR4e0100_WYG_009-1b>¶
　　　挽李處士¶
鶴去蕪城不可招海天凉月夜蕭蕭誰從載酒尋山寺¶
無復携笻過野橋黄髪交㳺紛雨泣白楊阡壠颯風飈¶
賢郎驄馬推恩日定有鸞封下九霄¶
　　　送林鄭州厚¶
報政三年足好音南歸五馬正駸駸一麾共仰重臨徳¶
累試争誇百鍊金芍藥有風成雅俗甘棠無土翳清隂¶
郡齋晝永多佳思頻寄新詩慰别心¶
<pb:KR4e0100_WYG_009-2a>¶
　　　樓上¶
都門樓閣倚中天暇日登臨思𣺌然樹繞西山濃著雨¶
地連東海淡浮烟塵消綺陌填車馬香煖歌臺醉管絃¶
獨有道人清似鶴謾從華表記歸年¶
　　　送王士悦浙江憲副¶
推轂年多老豸冠分符吳越見才難横金已覺新恩重¶
衣繡仍為故里還破浪樓船秋水闊飛霜憲節海風寒¶
懸知到處山川好行部應須次第看¶
<pb:KR4e0100_WYG_009-2b>¶
　　　歸到有感¶
連岡北下是吾廬幾載歸來覔舊居手種孫桐髙院落¶
家傳喬木上霄衢䘮亡已是傷朋軰凋瘵那堪甚里閭¶
獨立秋風看秋色欲將心事問詩書¶
　　　河汾逢王存紀㕘政二首¶
京師一别幾經秋汾水相逢話舊逰栢府乆傳名譽美¶
薇垣今見事功優典衣祗擬通宵飲投轄都無半日留¶
又復匆匆成兩地朔風何處送鳴騶¶
<pb:KR4e0100_WYG_009-3a>¶
索居殊覺故交稀忽見同官老繡衣霖雨方看薇省作¶
清霜猶憶栢臺飛論詩欵欵傾壺蟻話舊頻頻剪燭輝¶
壯志未酬知已共相期白首莫相違¶
　　　酬辛儼先生見寄¶
先生歸老大河濵三十年來信始聞鄉比鄭公瞻舊徳¶
經傳邵學挹清芬碧鷄傾盖時雖乆錦鯉通書意更真¶
見説門墻桃李盛不知誰占舜城春¶
　　　示勝子¶
<pb:KR4e0100_WYG_009-3b>¶
勝子行將至立年光隂莫使暫虛延收心切要存天理¶
閉户常須閲簡編玉不磨礲難作器人非問學豈成賢¶
汝親願汝為君子朝夕應須念此言¶
　　　示京子¶
京子年今十七時青春正好力書詩兒童氣象都無異¶
問學薫陶始見竒道大必先行孝弟業荒須切戒逰嬉¶
老來善惡由今日汝父之言汝細思¶
　　　示昌子¶
<pb:KR4e0100_WYG_009-4a>¶
昌子今雖十嵗餘聖功元自養䝉初莫求俗軰梨兼栗¶
須讀前人詩與書抄手出門毋浪戱正襟掩户要端居¶
汝親願汝身長日頭角峥嶸與衆殊¶
　　　過郭林宗墓¶
幾經滄海變桑田孤塜常留古道邉彩鳳自應鳴曉日¶
㝠鴻終擬没秋烟關河迢逓膺舟隔江漢空茫穉信傳¶
千載有碑應不愧路人猶自識髙賢¶
　　　題張侍御質魯齋¶
<pb:KR4e0100_WYG_009-4b>¶
混沌那堪七鑿餘紛紛巧智定何如璧完太璞應無價¶
學到希夷始似愚徃哲每能存本領斯人有意篤詩書¶
試論質魯齋中事一唯方能味道腴¶
　　　題何郎中巻¶
粉署郎官詔許歸都門祖席倍増輝九天光逐廻鸞動¶
三峽雲隨畫鷁飛慈竹滿庭浮曉色芳花繞户送春暉¶
一門喜氣深如海萬里江流接帝畿¶
　　　挽王庭遂處士¶
<pb:KR4e0100_WYG_009-5a>¶
静中應自識先幾寄迹醫門識者稀野質早時經水鑑¶
閒身終老製荷衣交㳺祇擬論心乆生死寜知與願違¶
潞水秋風梁苑月定從白鶴徃來飛¶
　　　挽舒大尹二首¶
江右風流屬老成江天俄復暗郎星乆傳詩禮誇賢子¶
遥想儀刑律後生耆舊空悲當日社循良猶識昔時名¶
懸知斧屋秋烟裏應有髙人為刻銘¶
西風鶴唳楚天蒼憔悴儒林弔白楊花縣辭官悲暮景¶
<pb:KR4e0100_WYG_009-5b>¶
菊籬歸老慘秋陽空餘舊佩銅章暗不及新頒紫誥香¶
有子秋官霑寵渥豐碑行見發幽光¶
　　　讀易軒為杜御史賦¶
風滿幽軒净晚襟韋編三絶在追尋方看龍馬分竒偶¶
又見羲圖轉古今細草初生春逕淺芳花早落夜庭深¶
畫前有易君知否祇信堯夫最苦心¶
　　　題静學軒¶
書牕萬籟絶囂聲有客牕前味六經止水不波雲影見¶
<pb:KR4e0100_WYG_009-6a>¶
太虛無翳月華眀亭亭自可觀人物擾擾何由悟性靈¶
誰似南陽老諸葛草廬黙識古今情¶
　　　綵繡堂為張聰御史賦¶
山連滄海是金華華榜青林柱史家鶴髪每看傾夀酒¶
鳳城先已探名花斑衣舞遍三春日繡服裁成五色霞¶
已見髙堂頒紫誥香名留取故鄉誇¶
　　　送康僉憲四川提學¶
萬里長江萬里橋錦城樓閤倚青霄昔賢共説山川秀¶
<pb:KR4e0100_WYG_009-6b>¶
僉憲寜辭道路遥擬變三巴成雅俗還將五敎布新條¶
好期報政歸來日鳴珮金門候早朝¶
　　　送髙僉憲福建提學¶
天書捧出大明宮拜命南征使節雄舟解御河楊柳緑¶
路經山舘荔枝紅七閩人士沾時雨一代文章復古風¶
未許江山乆留滯還期白首夣非熊¶
　　　送彭琉僉憲廣東提學¶
儒官新出禁林中手捧天書按廣東嶺表只今瞻使節¶
<pb:KR4e0100_WYG_009-7a>¶
島人從此變華風霜隨白筆蠻烟静馬過青山瘴雨空¶
萬里天威應咫尺五雲囬首鳳樓重¶
　　　留别院中諸友¶
幾年騎馬聽朝雞憲府追蹤愧品題散木自知非偉器¶
青雲何幸陟仙梯已逢盛世無裨補更接英僚惜解携¶
便捧天書天上去五雲囬首是三齊¶
　　　留别趙彬¶
知子于今近十年中間消息兩茫然寜知京國相逢處¶
<pb:KR4e0100_WYG_009-7b>¶
又是都門惜别筵上苑榴花偏向日官河楊柳正含烟¶
臨岐握手無他語願篤清脩繼徃賢¶
　　　留别姚克脩御史¶
交情方斷昔人金班馬俄聞載路音郡邑行看東魯近¶
衣冠祗隔内臺深朝中鵷侣思同入海上仙山憶獨臨¶
壯志擬磨三尺劍分携寜遣鬢霜侵¶
　　　題薛希璡耕樂巻¶
旭日初升布谷鳴春郊耒耜動春聲清溪引水來時滿¶
<pb:KR4e0100_WYG_009-8a>¶
緑野為菑望處平田祖有靈開稔嵗天民何幸樂生成¶
東阡南陌相過處撃壤歌中答聖眀¶
　　　祇命山東¶
手捧天書出禁中又乘驄馬按山東秋烟荏苒連滄海¶
曉日熹微見岱宗已沐聖眀新化雨乃瞻鄒魯舊儒風¶
小臣謬沗咨詢職願得英賢佐九重¶
　　　逰靈巖寺¶
靈巖有路入烟霞臺殿髙低釋子家風滿廻廊飄墜棄¶
<pb:KR4e0100_WYG_009-8b>¶
水流絶澗泛空花青松閲世風霜古翠石題名嵗月賖¶
誰謂無生真可學山中亦自有年華¶
　　　宿靈巖寺¶
梵宇深沉夜景遲僧房禪榻果幽竒竹鳴虛牖風過處¶
霜落寒巖月上時紙帳燭光團白玉石爐香燄靄青絲¶
紅塵馬首眀朝别只恐山靈解勒移¶
　　　秋日靈巖道中¶
路入山門景便幽髙風不斷石林秋照人霜葉紅於染¶
<pb:KR4e0100_WYG_009-9a>¶
拂袖嵐光翠欲流幾過野橋横絶澗遥從古刹見髙樓¶
北峯直與天相接更擬攀蘿到上頭¶
　　　寄李太亨太守¶
㑹面京華兩過秋又從海岱望揚州澄清志操知吾劣¶
出守聲名覺子優華舘定閒徐孺榻清池誰共李膺舟¶
如何千里音書絶不信交㳺是白頭¶
　　　題李廷珪僉憲嵩洛漁樵巻¶
清門奕世古中州洛水嵩山總舊逰見説斫雲開鳥道¶
<pb:KR4e0100_WYG_009-9b>¶
還聞遡月泛漁舟自趨紫闥來烏府望使青雲伴白鷗¶
老去披圖思徃事幾囬飛興到林丘¶
　　　松林書舎巻為李方伯題¶
四簷偃盖碧重重挿架牙籖落影中萬谷驚濤滄海近¶
半窻凉月雪山通潤霑瑶席霏霏雨響徹朱絃細細風¶
好結嵗寒搜秘檢莫教飛夣逐塵蹤¶
　　　題楊僉憲思親巻¶
惆悵髙堂罷綵衣空山囬首斷雲飛梧桐井逕秋風老¶
<pb:KR4e0100_WYG_009-10a>¶
脩竹園林夕露微紫氣天邉鸞下疾白楊隴上鶴歸遲¶
栢臺有子情何似厭聽庭烏呌落暉¶
　　　題觀風圖¶
九重深詔遣星軺使者觀風郡國遥水逐雕輪隨地逺¶
山開錦障㧞天髙嚴城樹杪門初啓候吏花邉馬不驕¶
萬里咨詢皆帝力生民隨處樂耕樵¶
　　　髙唐道中寄李廷珪僉憲¶
西來隨處問先生見説分符到博平滿路風花頻縱目¶
<pb:KR4e0100_WYG_009-10b>¶
一川烟柳最關情白頭毎羨丹心壯緑鬢誰知素節眀¶
髙論細聽應有日擬分華榻共春燈¶
　　　與孫大叅韓憲副同按部别後寄此¶
分符同出濟南城攬轡東風並馬行逸興細看花柳色¶
髙談深合古今情别來併覺新春暮到處頻看缺月盈¶
絶似當年傾盖者更期樽酒話平生¶
　　　寄孫韓二公¶
憶過春風十里亭二君携酒玉為瓶小桃正吐樽前萼¶
<pb:KR4e0100_WYG_009-11a>¶
嬌鳥初傳户外聲如此風光留客飲幾多懐抱向人傾¶
行臺此夕忽相憶謾掩重門惟月明¶
　　　懐李廷珪用前詩末句起韻并書于壁¶
擬分華榻共春燈到日先生去博平别鶴行雲那有迹¶
落花飛絮倍多情空憐皓月明朱幌尚自餘香裊畫屏¶
我復東西南北去壁間留語候歸旌¶
　　　次夀鄧郎中母韻二首¶
百嵗星霜是永年七閩閨教最稱賢自期西日堪留挽¶
<pb:KR4e0100_WYG_009-11b>¶
不信南山可變遷白髪已看封紫誥綵衣時復奉華筵¶
故應志節髙如許贏得人間福夀全¶
秋霜勁節自年年誰似清門鄧母賢半世成家遭感愴¶
一生敎子見超遷恩隨紫誥來華屋春滿紅螺泛繡筵¶
青簡上頭書次第香名留取古今全¶
　　　詠新竹¶
知是乾坤一氣催滿林新笋迸蒼苔抽梢漸欲侵雲漢¶
解籜時應傍憲臺已覺清風連座起更揺踈雨到牕來¶
<pb:KR4e0100_WYG_009-12a>¶
相看盡日添新興白筆新詩為爾裁¶
　　　樂陵道中¶
樂陵東去古堤長野水村烟共渺茫逺海天空初過鴈¶
大田秋老未經霜鐡冠十載心如昨憲節䨇持鬢欲蒼¶
攬轡悠悠思徃事趨朝曾對御爐香¶
　　　長白山懐古¶
山廽長白重經過十世懐賢意若何飯粥事空荒古寺¶
讀書聲歇暗烟蘿中朝徳業應難及西夏勲名更不磨¶
<pb:KR4e0100_WYG_009-12b>¶
向晚慿誰話憂樂栢臺清夜月明多¶
　　　金臺送别為李進都指揮賦二首¶
纔將虎旅衞天居又擁雕戈出帝都部伍散行秋野闊¶
旌旗斜捲暮雲孤扶桑分閫封圻近枤杜連歌雨露餘¶
壯節封侯應有日青雲囬首是長途¶
虎將承恩出九重紫泥封帶御香濃離筵濟濟都門酒¶
征馬蕭蕭别路風雄鎮行看滄海近歸旌遥指岱山崇¶
太平分閫渾閒事萬里封侯慷慨中¶
<pb:KR4e0100_WYG_009-13a>¶
　　　泰安州重寄李太亨¶
去年岱麓題詩寄岱麓逢人又寄詩剖竹已當耆艾日¶
解龜仍及聖眀時青山縱有歸來約黎首其如去後思¶
愧我年年持憲節涓埃無補欲何為¶
　　　海上道中述懐¶
馬首東來嵗月頻西歸猶及艶陽春風烟滿目溪山秀¶
花柳無邉雨露新四海甄陶眀聖主萬家耕鑿太平民¶
勑天千古遺歌在每抱丹心戀紫宸¶
<pb:KR4e0100_WYG_009-13b>¶
　　　青州府迎詔¶
丹霄快覩鳳㗸書春與天㤙滿八區不獨山東扶杖聽¶
還應海内効嵩呼衣冠濟濟風雲際花柳欣欣雨露餘¶
栢府微臣瞻盛事載馳忠懇戀皇都¶
　　　次黄仲芳韻二首¶
京華偶爾論斯文知是㳺心出聖門風度恍如瞻玉樹¶
清談藹若挹芳蓀薇垣三載時名大花縣多年舊澤存¶
愧我無能叨憲節繆同述職荷天恩¶
<pb:KR4e0100_WYG_009-14a>¶
薇省分符重黒頭天官考績冠時流趨朝曉日辭丹鳳¶
去路西風躍紫騮自昔藩維求俊傑只今典禮尚虞周¶
都門此别須珍重還擬經邦贊大猷¶
　　　送王秀才省兄歸京師¶
華不注髙秋氣多大眀湖水落霜波山川風景今如此¶
兄弟分携意若何憲府已應持玉節親闈長是近鑾坡¶
眀年三月春光好更憶金臺有鴈過¶
　　　送李永年大叅致仕十首¶
<pb:KR4e0100_WYG_009-14b>¶
四朝出入受恩多詔許南歸意若何路繞青齊騶騎逺¶
水通淮海畫船過故園到日收禾黍别墅經年長薜蘿¶
父老傾懐看白髪兒童佐酒發清歌¶
七十懸車古亦稀明時乞得健身歸朝廷已自優黄髪¶
鄉里無勞羨錦衣碧水細通栽藥圃青山閒繞釣魚磯¶
江南事事皆堪樂莫遣流年賞興違¶
歴下山川入畫圖西門悵别指征途已知聖代優諸老¶
還似當年餞二疏歸路逺應經鐡柱名山行復見香爐¶
<pb:KR4e0100_WYG_009-15a>¶
江南江北相思處鴻鴈來時好寄書¶
黄甲聲名四十年薇垣粉署共稱賢方看薦鶚陞三事¶
又乞歸身别九天㤙詔近從丹闕降使車遥向碧山懸¶
耆英莫謾誇中洛江右風流也自傳¶
白髪明時老大臣封章幾上乞歸頻四朝寵覺腰金重¶
三代㤙霑綵誥新花發薇垣成逺夣潮平揚子是通津¶
到家正值秋光好黄菊東籬有故人¶
已向明時早拂衣家山囬首興如飛丹心老去聲名大¶
<pb:KR4e0100_WYG_009-15b>¶
白髪歸來故舊稀幾處甘棠留畫省繞門楊柳䕃苔磯¶
惟應野老來争席坐翫沙鷗伴夕暉¶
聞道江南景物嘉薇垣有客正思家池塘夜雨翻荷葉¶
籬落秋香散稻花徳譽尚為清論重儀刑應有正人誇¶
歐公曽冩歸田録好繼遺芳播邇遐¶
梁苑登科二十年乘驄頻與嵗時遷忽逢先逹青雲上¶
已是門生白髪前盛世澄清慚我劣眀時歸老羨公賢¶
追隨冠盖城西别心逐行舟入楚天¶
<pb:KR4e0100_WYG_009-16a>¶
纔捧除書拜好官又承㤙詔許南還人辭歴下山光逺¶
船過真州水面寛松菊未荒三徑在衣冠不改一身閒¶
推恩更有新鸞誥留與家門乆逺看¶
邂逅東藩僅一年先生何事著歸鞭曽聞碧岫雲蔵屋¶
見説清溪月滿船歸老㑹尋山水樂聲名不讓古今賢¶
遥知林下徜徉處猶起丹心憶九天¶
　　　泛舟思親¶
天地無窮水自流髫年已侍二親逰中原道路曽驅馬¶
<pb:KR4e0100_WYG_009-16b>¶
江漢波濤更泛舟孤藐光榮叨憲節音容寂寞閟松楸¶
千思萬想情何極目送飛雲到故邱¶
　　　送夏希純郎中歸南京¶
雲路分飛二十年相逢鬢髪各蒼然栢臺直指心如舊¶
粉署郎官職又遷北闕九霄瞻曉日南風五兩送歸船¶
帝京到日多佳興虎踞龍蟠入望邉¶
　　　秋日東平道中¶
齊魯西風草樹秋川原髙下過東州道邉白鶴來華表¶
<pb:KR4e0100_WYG_009-17a>¶
陌上蒼麟卧古丘九曲半應非禹迹三山何處是仙洲¶
經行俯仰成今昔却憶當年賦逺逰¶
　　　過五道嶺¶
峯嶺連連接岱宗路從絶頂度華驄餘寒常帶隂崖雪¶
爽氣仍飄霽壑風春入驛亭嚴候吏雲隨憲節怪山童¶
方廵每嵗叨天寵長見車書海宇同¶
　　　寜陽行臺元夕憶黄憲使¶
曽憶觀燈宴後堂玉杯行酒夜何長新聲已覺隨銀甲¶
<pb:KR4e0100_WYG_009-17b>¶
逸響還驚繞畫梁東道留賔能閉户諸郎愛客解牽裳¶
别來好景逢元夕空向行臺對月光¶
　　　沂濵書舍為曲阜令孔公堂賦¶
魯城南畔碧溪頭結屋蔵書事事幽入户日光浮野馬¶
隔簾波影漾沙鷗真傳已覺千年逺大道還從六籍求¶
聞説浴沂當此池春風有約事追逰¶
　　　兖州道中¶
敷土名傳舊兖州山川遺跡快追逰泗沂凍解波猶淺¶
<pb:KR4e0100_WYG_009-18a>¶
鳬嶧春囬翠欲流野火碑餘秦相國悶宫詩頌魯諸侯¶
懸知尼父當年志夣寐長思見盛周¶
　　　和壁間虞伯生皋字韻¶
中書幾秃管城毫盡日抄書未覺勞但得文章如布帛¶
不須詩句比金膏淳龎每憶黄輿厚𤣥鑒深期碧漢髙¶
莫道知音人世少有魚潛渚鶴鳴臯¶
　　　送陳都憲鎮闗中三首¶
四朝風紀受恩深又見西行捧徳音天上神仙知暫别¶
<pb:KR4e0100_WYG_009-18b>¶
闗中父老喜重臨戍閒部伍清河曲地逺桑麻接華隂¶
到處行臺懐帝闕封章還擬罄丹心¶
中丞斧鉞下青霄重鎮闗中别路遥衛水樓船春解纜¶
崤陵驄馬曉揚鑣諸軍共仰新旌節列郡仍遵舊教條¶
想是歸期應不逺朝元有約聽簫韶¶
九重深念及西人山鎮還須老大臣憲節入闗隨爽氣¶
璽書行郡布陽春山連玉井晴飛雨地接金城逈不塵¶
經濟本為儒者事功成還擬畫麒麟¶
<pb:KR4e0100_WYG_009-19a>¶
　　　送金都憲鎮寜夏二首¶
大夫承詔出皇州西夏山川是壯逰笳皷盡迎新憲節¶
風霜仍肅舊貔貅乆知河隴諸蕃静又見崆峒二麥收¶
總賴廟謀清四海不須樽爼借前籌¶
西行紫誥帶新泥葱嶺河隍入馬蹄列鎮乆應烽火息¶
連屯惟見稻秧齊逺通貢篚來天外直布皇風到海西¶
萬里成功歸有日青雲滿眼是丹梯¶
　　　送盧都憲鎮守寜夏二首¶
<pb:KR4e0100_WYG_009-19b>¶
眀時出鎮得才難莫厭經行萬里間玉節初辭青𤨏闥¶
霜風先到賀蘭山闗河控帶黄塵静蕃落耕耘緑野閒¶
入覲天顔應咫尺不須頻看寳刀環¶
同年扵我最相親憲府乘驄邁等倫正是趨朝承雨露¶
又看持節出風塵山川迢逓行時舊旌斾悠揚到日新¶
暫撫西陲歸有日看花須及鳳城春¶
　　　出京師二首¶
孤臣泣血省愆尤詔釋羈縲出鳳州滿目山光迎馬首¶
<pb:KR4e0100_WYG_009-20a>¶
一鞭歸思繞林丘罷官已是安時命報國空驚不自籌¶
遥想到家春已暮麥黄蠶老稼盈疇¶
乆知樗散是非才卅載超遷歴寺臺松栢每期冬雪茂¶
杏花不逐艷陽開數莖白髪還禁老一寸丹心未覺灰¶
此日為農歸故里河汾嵗晚興悠哉¶
　　　患難中海昌李太守數書問及詩以報之¶
知已情深數寄書問吾行止近何如買車已上山西路¶
結屋還依水北居樂意不忘尋簡帙生涯祇擬付耕鋤¶
<pb:KR4e0100_WYG_009-20b>¶
感君交義高千古逺道何由致報珠¶
　　　歩朱尚寳送行韻用以留别二首¶
一枕邯鄲夣已醒歸鴻千里拂髙㝠心期皎日均能許¶
歌擅陽春我獨聽别去莫驚頭並白相思終是眼長青¶
河汾故里遺風在争似當時續六經¶
驛路春風酒半醒離情花思兩㝠𡨕穿林乳燕深深去¶
傍柳流鶯細細聽官渡已過滹水碧家山又近太行青¶
龍門舊業應如昨樵谷漁磯取次經¶
<pb:KR4e0100_WYG_009-21a>¶
　　　晩翠軒為楊大叅賦¶
髙人雅有嵗寒盟笑傲華軒寄逺情最喜竹風當座起¶
絶憐松雪近人清年來勁節心能與春去繁華眼不驚¶
若此秋香還共美擬從良史傳佳名¶
　　　春日逰禹門¶
野服歸來野興幽十年仍遂禹門逰崖廻曲路通危棧¶
峽束洪濤瀉急流樓結飛甍臨絶漢宫髙華榜煥層丘¶
鄉人未必知神意絲管啁啾聒未休¶
<pb:KR4e0100_WYG_009-21b>¶
　　　哭少子治¶
患難歸來始自憐悲傷何事又相煎一經賴爾傳先業¶
二豎嬰人殞少年遺巻不堪尋舊墨荒岡忍復見新阡¶
傷心問寢寒齋夜鴻鴈行中訝失聮¶
　　　題李麟惜隂巻¶
連城自古出藍田還道驪珠在九淵勤苦方能求至寳¶
放情未必得真傳案頭每見秋螢聚忩裏常知野馬懸¶
年少惜隂真可畏老予鬢髪已星然¶
<pb:KR4e0100_WYG_009-22a>¶
　　　用舊韻酬海寜李太守四首¶
聞道先生近著書髙懐雅興逈難如蘭栽九畹誰同采¶
竹種千竿自可居溪水每從晴後釣山田多向雨中鋤¶
殷勤逺道裁詩寄絶勝驪龍頷下珠¶
焚香纔暇即披書老去無能得自如青簡尚尋髙士傳¶
白雲還似野人居秋風婢子晨供織細雨兒童晚荷鋤¶
道不逺人真可樂何須象罔索𤣥珠¶
四千里外一封書縱有瓊瑶報不如雲水當年思共歩¶
<pb:KR4e0100_WYG_009-22b>¶
山川此日已安居霜前棗熟從人打雨後葵荒欲自鋤¶
白雪調髙知和寡强將魚目比眀珠¶
五馬無勞事簡書一生行止自如如㝠鴻有意隨髙逝¶
野鳥忘機伴所居千樹黄柑應自種一忩青草不須鋤¶
門臨滄海秋先覺長見寒光浴曉珠¶
　　　立秋日¶
雨晴新漲落汾黄緑樹風生户牖凉䟦馬空懐登逺道¶
聞蟬還喜是吾鄉離離禾黍東臯近緲緲雲霞北嶺長¶
<pb:KR4e0100_WYG_009-23a>¶
有酒便堪消暇日流年不管鬢成霜¶
　　　題馮處士巻¶
忽從囂雜見真淳誰道今人不古人四禮每宗朱氏教¶
一門長接孟家鄰椿庭時雨年年潤蘭砌光風日日新¶
青簡㑹須書行義髙名直與董生親¶
　　　次何僉憲自學韻二首¶
阿閤梧桐第一枝朝陽快覩鳳鳴時西江才學推虞集¶
北斗聲名仰退之直道敢抛君子志中情還有正人知¶
<pb:KR4e0100_WYG_009-23b>¶
青青誰似霜臺栢聳壑昻霄更有期¶
天衢早嵗躡仙蹤金榜紅霞絢海東陳策漢廷推董子¶
眀刑司寇數蘇公一襟氣與秋天杳千古心涵曉鏡空¶
兩見名藩持憲節清霜隨處踏春紅¶
　　　無題¶
浩浩滄浪水自清曽聞漁父扣舷聲四知稀復思楊震¶
千載誰能慕屈平得失真如鴟嚇鳳髙低應似鷽嘲鵬¶
何當挽取天河水一洗人間兩眼眀¶
<pb:KR4e0100_WYG_009-24a>¶
　　　立春日¶
臘盡殘年冉冉過又逢春日興偏多故應節序經千古¶
自信行蔵老一窩生菜任教纎手送新醪微覺寸心和¶
乾坤俯仰無窮意閒對東風一放歌¶
　　　絳守王汝績新學詩以美之¶
先生為郡冠諸公興學由來有古風青史無勞稱衛颯¶
黄堂今復見文翁化行古水弦歌内道在金臺爼豆中¶
老我河汾遺教逺相思應與此心同¶
<pb:KR4e0100_WYG_009-24b>¶
　　　次林文載大叅韻¶
嵗暮相逢晉水頭清宵剪燭話同逰齊名黄甲風雲闊¶
接武彤池寵渥稠宦達子應思致澤退閒我亦樂蔵脩¶
却憐出處千年事惟有儒門道徳優¶
　　　對雪¶
雲垂四野寂無聲大雪通宵又徹眀在目已應知皓潔¶
穿簾時復鬬輕盈凍凝水底蛟龍蟄饑厭庭前鳥雀争¶
髙卧不妨書舎冷此心元有嵗寒盟¶
<pb:KR4e0100_WYG_009-25a>¶
　　　乆不作詩偶賦¶
案頭彩筆倦長吟陡覺詩情動不禁湖海盡除當日氣¶
田園深稱老年心種瓜已自連東畛栽漆還應滿北林¶
汾水晉山無限好擬逢清景更登臨¶
　　　秋日¶
忩户凉風似水流河汾八月又驚秋寒蜩嘒嘒鳴何切¶
社燕翩翩去不留飲水難期前聖樂乞墦纔免昔人羞¶
求田問舎安吾老不羨元龍百尺樓¶
<pb:KR4e0100_WYG_009-25b>¶
　　　謁伯夷叔齊廟¶
荒祠古栢首陽阿再拜仁賢感慨多樓設一堂還儼雅¶
草封䨇塜正嵯峨心存兄弟難能節力挽君臣欲逝波¶
世上争名争利者髙風奈此二公何¶
　　　過汾陽故里¶
名與臨淮徃日齊乗軺今過華山西參天老樹荒祠在¶
遍野新蕪舊宅迷將畧不須窮玉籍王封寜復數躬珪¶
中興唐室如公少回想忠賢首屢低¶
<pb:KR4e0100_WYG_009-26a>¶
　　　過冦萊公祠¶
功業澶淵冠宋朝古祠松栢晚蕭蕭儀容不冺鄉人祭¶
魂魄何須楚些招忠義垂聲千古在奸諛遺臭幾時消¶
老予持節無英計戀闕思賢首重搔¶
　　　華山¶
馬首嵯峨見華山三峯削玉最髙寒層隂舊接黄河水¶
秀色長連紫氣闗只有烟霞生澗谷總無塵土翳林巒¶
西還更與山靈約擬上雲梯仔細看¶
<pb:KR4e0100_WYG_009-26b>¶
　　　温泉¶
唐家天子愛温泉故起離宫繡嶺前山上朝元金作閤¶
花中湯井玉為蓮錦鳬曽泛當時水香木頻浮舊日船¶
賜浴未終鼙鼔動苔池留恨自年年¶
　　　華清宫¶
天寳承平奈樂何華清宫殿欝嵯峨朝元閤峻臨秦嶺¶
羯鼓樓髙俯渭河玉笛長飄雲外曲霓裳間舞月中歌¶
祗今惟有温泉水嗚咽聲中感怨多¶
<pb:KR4e0100_WYG_009-27a>¶
　　　馬嵬¶
號令風行遍九州六軍何事此淹留深情祗擬乾坤乆¶
絶寵寜知咫尺休劍閤西行山寂寂渭河東去水悠悠¶
路邉三尺妖姬土長帶千秋萬古羞¶
　　　連雲棧道中四首¶
陳倉西入一門來疊嶂層巒次第開百折長途盤翠嶺¶
千尋危棧接青崖蒼蒼雲木鳴山鳥决决溪泉㵼石苔¶
持節未應辭路險㑹清蠻徼凱歌廻¶
<pb:KR4e0100_WYG_009-27b>¶
莫道西行蜀道難老來深喜縱遐觀山從太白連岷嶺¶
水繞嘉陵出散闗石積層崖知地厚路登絶巘覺天寛¶
驅兵過此思諸葛大節長留宇宙間¶
重疊峯巒掩映青不登危棧即溪行氣偏三月山蟬呌¶
境異千林杜宇鳴寥落人家多板屋蕭條郵舎盡茅亭¶
因思唐帝西廵日中夜何堪雨打鈴¶
總角曽從蜀道行今來鬢髪已星星不勝愛國輸忠念¶
無限思親感舊情林外最嫌鸚鵡舌耳邉偏喜杜鵑聲¶
<pb:KR4e0100_WYG_009-28a>¶
驅馳萬里心何憚但保秋霜分義眀¶
　　　諸葛武侯塜¶
丞相孤墳何處尋褒城西去漢江隂青蕪漠漠烟横野¶
翠栢蕭蕭風滿林尚憶出師當日表空歌梁甫舊時吟¶
中原未復星先墜長使英雄慨古今¶
　　　諸葛武侯廟¶
武侯遺廟漢江南喬木森森雜翠嵐義感居人猶致祭¶
名聞過客亦停驂運謀圖陣曽為八遺恨山河尚是三¶
<pb:KR4e0100_WYG_009-28b>¶
千載英雄今已矣古碑重讀意難堪¶
　　　過七盤¶
匆匆行役敢求安鞍馬經時歴險難叱馭纔過九折坂¶
揮鞭又度七盤山行當絶頂知天近下盡層梯覺地寛¶
却喜漢中頻在望一川風物自閑閑¶
　　　漢中寓目¶
谷盡褒斜覺眼眀漢中如掌一川平封疆自昔多吞併¶
龍虎當年幾戰争英主築壇曽拜將忠臣討賊舊屯兵¶
<pb:KR4e0100_WYG_009-29a>¶
雄豪一去無遺跡惟見山髙水自清¶
　　　蒼溪¶
少陵詩裏見蒼溪今過蒼溪日欲西駐節驛亭天色暝¶
維舟江岸浪痕齊風林疑有於莬嘯雲木時聞杜宇啼¶
橘柚過時黄不見峯巒依舊翠髙低¶
　　　閬中¶
聞道閬中山水竒今來始得一見之長江縈帶碧浩渺¶
逺峯環繞青參差竹樹茂宻塵不起天宇空闊雲自移¶
<pb:KR4e0100_WYG_009-29b>¶
錦屏近郭最眀秀佳句還吟子美詩¶
　　　塩亭道中¶
舟度嘉陵見錦屏西行幾驛到塩亭好山最愛連峯秀¶
佳木偏憐古栢青老志不移方寸赤逺逰寜怯鬢毛星¶
休誇諭蜀相如檄干羽深期舞舜庭¶
　　　送李僉都經界敘播¶
五月樓船發錦江中丞斧鉞靖巒邦一天勝氣隨龍勅¶
千里長風捲繡幢定有竒兵擒孟獲不勞飛將斬王䨇¶
<pb:KR4e0100_WYG_009-30a>¶
朝廷㤙信更須布苗獠行看到處降¶
　　　與李都憲錦江泛舟¶
津頭打鼓發官船泛泛清波散曉烟岸轉漸移江上樹¶
艫揺頻拂鏡中天岷峨西北山重疊吳蜀東南水接連¶
却艤江亭窮勝觀一樽談笑好風前¶
　　　錦城端午¶
錦官城裏遇端陽好事常年憶帝鄉頒扇不知三伏暑¶
賜衣猶帶九天香却看絶塞孤雲逺閒坐空亭一面凉¶
<pb:KR4e0100_WYG_009-30b>¶
佳節任從流轉在丹心不管鬢毛蒼¶
　　　答徐廣文二首¶
三冬文史最精眀發軔香名蚤已成政羨有才逢治世¶
却慙無力答昇平鵾鵬還撃三千水鵷鷺終期一字行¶
㑹靣幾何知又别髙談不盡古今情¶
衆中傑出見才賢文采英英骨氣全傾盖已知心不異¶
談經雅覺道無偏擬陳亹亹天人策寜羡悠悠將相權¶
北上有期還送别為君沽取酒如泉¶
<pb:KR4e0100_WYG_009-31a>¶
　　　發成都¶
夜雨朝來歇怒雷成都江上畫船開髙低竹樹連村合¶
逺近峯巒入望來鼔枻易傷漁父志著鞭難覔祖生才¶
烟波好景空無限逺思撩人未易裁¶
　　　納溪¶
持節南來幾日留納溪小縣納溪頭市衢寥落人何少¶
憲府荒凉境自幽六詔雲山隨地逺三巴烟水接天流¶
只今溪洞猶多梗五月南征憶武侯¶
<pb:KR4e0100_WYG_009-31b>¶
　　　永思堂為賀太守賦¶
瀘川賀守孝心純一日何曽忘二親已痛音容隨化盡¶
更悲霜露逐時新情深易感無窮恨天大難酬罔極㤙¶
我亦有親俱早世為題詩巻淚沾巾¶
　　　嘉定¶
嘉州曽作少年逰納納乾坤五十秋四野不移山競秀¶
三江依舊水重流天髙華夏風雲闊地入蠻荒草樹稠¶
城郭幾歸遼海鶴白雲今古自悠悠¶
<pb:KR4e0100_WYG_009-32a>¶
　　　題王醫士東白堂¶
纔見滄溟浴曉珠俄看倒影上天衢丹爐夜火知全伏¶
藥室晨光覺漸虛野馬未穿延客榻陽烏先照活人書¶
在家早起君休厭屨迹朝來滿户除¶
　　　逰青羊宫二首¶
青羊宫觀欝崔嵬逺憶函闗紫氣來雪嶺地應通閬苑¶
錦城江自遶蓬萊萬竿脩竹生𤣥圃三秀仙芝長石苔¶
千古誰能識𤣥牝只疑虛谷有風雷¶
<pb:KR4e0100_WYG_009-32b>¶
千年舊是青羊肆今日翻為老子家金榜半天標觀閤¶
琅函滿室粲雲霞琪林紅落三秋葉瑶圃黄開九月花¶
有物混成人罕識㑹從真境讀南華¶
　　　諸葛武侯廟十首¶
萬里橋西有古祠武侯遺像似當時孤臣只擬炎光振¶
遺恨猶悲漢祚衰繞砌緑苔經雨色滿林蒼栢冒霜枝¶
祗縁忠義無今古不冺邦人百世思¶
茅廬枉顧即依依猶恨當時見面遲文武才猷天下少¶
<pb:KR4e0100_WYG_009-33a>¶
君臣契合古來稀南征纔見功初遂北伐那堪願已違¶
尚有錦江遺廟在英名千古自光輝¶
股肱漢室舊宗臣魚水當年意氣親時節如逢逐鹿日¶
風雲還起卧龍人出師前後丹心切討賊頻煩大義伸¶
萬古英名天地在叢祠長近錦江濵¶
王佐雄才乆已聞叢祠今見錦江濆莓苔嵗乆漫碑刻¶
風葉秋髙打廟門每有孤忠興漢室可無長策定中原¶
江山離合寜非數成敗難將往事論¶
<pb:KR4e0100_WYG_009-33b>¶
南陽躬稼似天民感激元因枉顧頻初識樓桑親帝胃¶
還如白水舊真人已從荆益開王業幾欲咸秦掃寇塵¶
厯數雖窮遺廟在大名長與嵗時新¶
一時魚水風雲㑹千載君臣祭祀同鐘鼓尚存當日廟¶
江山猶繞舊時宫畫簷金榜蛟龍出粉壁丹青户牖通¶
割據奸雄俱泯滅荒丘誰與酹西風¶
茅廬抱膝正長吟忽際風雲許與深草昧每存興漢計¶
艱危肯負托孤心出師表在垂天地八陣圖存慨古今¶
<pb:KR4e0100_WYG_009-34a>¶
欲問祠堂何處是錦官城外栢森森¶
髙視乾坤志未酬草廬長嘯意悠悠時才總附奸雄勢¶
大老還為漢室謀兩表曽聞辭後主三軍幾欲定中州¶
伐功未就皆天數錦里英風古廟秋¶
赤精帝子真苖裔三顧茅廬起卧龍英論已知分鼎勢¶
長才欲試補天工纔聞遣使通江表又見驅兵出漢中¶
禮樂未興人已逝古祠松栢撼髙風¶
乾坤不復有斯人間氣竒才絶等倫管樂規模難並駕¶
<pb:KR4e0100_WYG_009-34b>¶
伊周事業可相親紅旗幾出褒斜道緑野還耕渭水濵¶
時去千年猶廟食英風凛凛漢忠臣¶
　　　御書樓為吾昌衍叅政賦¶
古今書賜由中秘藏在君家百尺樓奎耀夜晴通户牖¶
芸香風細散簷幽篇章總是天人學函藏深為釋老留¶
從此黄金不須積子孫勤讀繼前脩¶
　　　蜀中立春遣懐¶
世態炎凉閲已多老懐今日柰春何一年持節金臺客¶
<pb:KR4e0100_WYG_009-35a>¶
萬里通潮錦水波北塞已聞休士馬南荒行復罷干戈¶
時清若許歸田里願和康衢撃壤歌¶
　　　春日遣興¶
閒舘春深日正長萋萋春草遍池塘溪雲踈雨梨花白¶
煖日輕風柳線黄讀易自能窮宇宙賦詩聊爾記年光¶
錦城風景雖云樂故里關心未可忘¶
　　　北歸有喜而賦¶
駐節西川僅一年北歸㤙自九重天非才豈敢妨賢路¶
<pb:KR4e0100_WYG_009-35b>¶
無補空慙費俸錢為客載添新白髪到家還閲舊青編¶
急流勇退應難及千載髙風尚凛然¶
　　　送杜員外歸省還京師¶
歸省西川未幾時促裝又復上京師榮親已荷褒封典¶
報國難忘雨露私路夾山花開錦繡棧盤崖樹拂雲霓¶
遥知紫禁趨朝後粉署從容日正遲¶
　¶
　敬軒文集巻九¶
